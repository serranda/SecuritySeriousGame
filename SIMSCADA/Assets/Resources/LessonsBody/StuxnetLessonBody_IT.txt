Secondo molti esperti di sicurezza informatica, Stuxnet è uno dei malware più sofisticati attualmente esistente. Si pensa, nonostante non vi sia mai stata una conferma da parte degli organi interessati, che abbiano contribuito alla sua creazione un tema americano dell'NSA, in collaborazione con un team della corrispettiva agenzia di sicurezza nazionale israeliana.

Il worm fu scoperto nel giugno del 2010 in un impianto nucleare situato a Natanz, in Iran, per merito di alcuni ispettori dell'International Atomic Energy Agency (IAEA). Questi si accorsero, mentre osservavano dei filmati dell'impianto di sorveglianza, che i tecnici dell'impianto avevano sostituito un gran numero di centrifughe per il trattamento dell'uranio, in seguito a dei malfunzionamenti. Sebbene all'inizio la cosa fu vista come normale prassi (non è raro che queste componenti si guastino con il passare degli anni), quello che fece scattare il campanello d'allarme fu la cadenza con cui si verificavano i malfunzionamenti, molto elevata, e l'ulteriore fatto che lo stesso rateo con cui avvenivano i guasti incrementasse con il passare del tempo. Inizialmente gli esperti erano molto fiduciosi sui sistemi di sicurezza implementati nella centrale ed esclusero l'idea di un attacco hacker (la rete informatica della centrale nucleare era completamente isolata dall'esterno, era impossibile accedervi via Web). Ma alla fine, dopo una serie di indagini, si capì che il malfunzionamenti non erano dovuti né a fattori fisici dovuti a componenti mal progettati, né all'errore umano degli operatori, ma erano tutti imputabili alla presenza di un software malevolo nel sistema, ossia Stuxnet, che agiva infettando l'hardware delle centrifughe. L'inizio della propagazione, molto probabilmente, è da imputare ad una chiavetta USB infetta che, una volta connesso ad uno dei terminali SCADA diede inizio a tutto l'attacco.

Stuxnet, originariamente, è stato creato basandosi su quattro vulnerabilità al zero-day, rendendolo capace di infettare macchine con sistema operativo Windows di diverse generazione: da Windows 2000 fino a Windows 7/Server 2008R2. L'obiettivo primario della sua programmazione è quello di compromettere il software HMI della Siemens (l'azienda produttrice dei PLC utilizzati per controllare le centrifughe della centrale iraniana) WinCC e PCS7, così come compromettere degli specifici modelli PLC S7, sfruttando il bus di comunicazione Profibus. 

Tenendo a mente l'obiettivo principale, le azioni che Stuxnet poteva intraprendere variavao in base ai software installati nel sistema che lo ospita. Se all'interno della macchina infettata non era presente nessuno dei programmi obiettivi, allora veniva installato un rootkit, ossia una collezione di software, affinché il malware venisse eseguito silenziosamente ad ogni avvio della macchina. Dopodiché iniziava ad applicare i metodi per cercare di propagarsi su altre macchine, sfruttando fino a sette differenti mezzi. Addirittura, per quelli che sfruttavano l'utilizzo di un dispositivo USB rimovibile, il worm aveva implementato un protocollo tramite cui si cancellava una volta che il dispositivo USB aveva infettato tre nuovi sistemi. Una volta installato in una macchina in cui era presente il software obiettivo, Stuxnet iniziava l'esecuzione di un'altra serie di metodi con cui riusciva ad installarsi nel database di WinCC o, addirittura, copiarsi nei file dei progetti utilizzati per programmare i PLC S7. Inoltre poteva anche sovrascrivere un determinato driver di comunicazione utilizzato per connettersi con il PLC, creando a tutti gli effetti un attacco Man in the middle. Fortunatamente ormai la minaccia di Stuxnet è rientrata, grazie all'operato della stessa Siemens che, una volta messa al corrente della minaccia, creò un software per l'individuazione e la rimozione del worm.

Non esistono schemi, in cui è sintetizzata l'intera gamma delle azioni che Stuxnet era in grado di eseguire e della portata dei potenziali danni che era in grado di arrecare. Attualmente, di Stuxnet, si sa solo ciò che è stato dedotto dai dati raccolti durante lo studio effettuato per eliminare la minaccia. Oltre alle azioni descritte in precedenza, ce ne sono molte altre che confermano quanto questo malware fosse sofisticato nella sua implementazione. Ad esempio:

- prima di eseguire qualsiasi azione di corruzione dati, controllava che la macchina ospitante eseguisse una versione compatibile di Windows, se era stata già infettata e, soprattutto, si accertava della presenza o meno di software anti-virus;
- tentava di oltrepassare i sistemi di protezione contro gli intrusi, installati sulla macchina vittima, infettando processi fidati preesistenti;
- eseguiva il processo di infezione iniettando le proprie DLL per intero in altri processi in esecuzione sul computer;
- si metteva alla ricerca di specifiche configurazioni di sistema. Una volta individuate, iniettava il proprio codice nei file di progetto dei PLC, in modo da agire come un rootkit nascosto in grado di inviare qualsiasi comando al controller;
- se il PLC su si installava operava a determinate frequenze, era in grado di modificarle in maniera improvvisa, sabotando e danneggiando il sistema di centrifugazione;
- era in grado di rimuoversi dai sistemi non compatibili con la sua programmazione, mettersi in uno stato dormiente per non essere individuato, infettare nuovamente sistemi che erano stati ripuliti e comunicare con qualsiasi nodo della rete infettata in modo da rimanere costantemente aggiornato sul proprio stato.

Ma, nonostante i vari problemi che Stuxnet ha provocato nel periodo in cui è stato operativo, la sua comparsa ha permesso in realtà di comprendere molti limiti e difetti dei sistemi di sicurezza che fino al quel momento erano stati applicati per proteggere un sistema SCADA. Grazie agli studi condotti su Stuxnet, si è capito che molti dei paradigmi di sicurezza su cui venivano basate le architetture dei sistemi ICS erano errati e dovevano essere rivisti. Inoltre si è reso necessario concepire nuove misure di sicurezza per difendersi dalle nuove minacce basate sullo stesso paradigma operativo di Stuxnet. 
